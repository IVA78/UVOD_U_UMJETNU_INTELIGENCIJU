# Opis
Postoje mnogi kognitivni zadatci koji su jednostavni za ljude, ali izuzetno teški za računala. Umjetna inteligencija (UI) razvija sustave koji rješavaju takve vrste problema. Tradicionalan pristup umjetnoj inteligenciji temeljen je na ideji o simboličkoj reprezentaciji znanja i zaključivanju kao manipulaciji simbolima. Alternativni pristupi temelje se na oponašanju modela koje nalazimo u prirodi. Cilj kolegija jest upoznati studente s različitim pristupima te dati pregled metoda za rješavanja problema umjetne inteligencije, uključivo metoda za prikaz znanja, zaključivanje, rješavanje problema pretraživanjem, automatsko zaključivanje, učenje i optimizaciju.

# Ishodi učenja
1. definirati osnovne pojmove umjetne inteligencije
2. razlikovati simboličke i konektivističke pristupe umjetnoj inteligenciji
3. primijeniti algoritme pretraživanja prostora stanja i algoritme biološki inspirirane optimizacije na jednostavnije probleme
4. primijeniti logičko programiranje za rješavanje jednostavnijih logičkih problema
5. primijeniti postupke automatskog zaključivanja na jednostavnije logičke probleme
6. usporediti različite pristupe prikazivanju nejasnog znanja
7. ocijeniti primjenjivost pojedinih pristupa umjetne inteligencije na danom problemu
8. primijeniti osnovne algoritme strojnog učenja
9. rezimirati filozofske aspekte umjetne inteligencije
